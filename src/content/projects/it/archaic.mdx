---
title: "Archaic"
subtitle: "Strumento per la produzione e il consumo di gelato sulla Luna e Marte con finalità nutritive e terapeutiche per il benessere degli astronauti."
partners: "European Space Agency (ESA)"
design: "ESA_LAB@PoliMi_Design, Space4InspirACTion"
principals: "Annalisa Dominoni, Benedetto Quaquaro"
team: "Riccardo Toldo"
cover: "./img/17_Archaic-1.jpg"
thumbnail: "./img/17_Archaic-1.jpg"
coverAlt: "Archaic" 
principlesPosts:
- "extreme"
- "gravity"
- "confinement"
- "senses"
type: "Prodotti spaziali — Oggetti sensoriali"
lang: "it"
projectNumber: 17
slug: "archaic"
---

Con il termine comfort food si indica un alimento capace di evocare nelle persone un senso di benessere, spesso legato a ricordi dell'infanzia e alla cucina casalinga. Secondo gli studi attuali, i comfort food sono associati a un'esperienza di comfort emozionale e stanno riscuotendo un crescente interesse per il loro utilizzo a scopo terapeutico, anche nello Spazio.

Le agenzie spaziali hanno approfondito questo tema, soprattutto in vista di future missioni su Marte, dove il comfort food è considerato un elemento chiave per mitigare lo stress. Tra i comfort food più amati emerge il gelato che, oltre ad essere un alimento potenzialmente producibile in loco senza l'uso di energia elettrica, potrebbe svolgere un ruolo significativo nel migliorare l'umore e il benessere psicologico dell'equipaggio.

Immaginando gli astronauti come pionieri di un nuovo mondo, l'obiettivo di Archaic è dimostrare che la scarsità di risorse e le numerose limitazioni degli ambienti estremi non impediscono di progettare esperienze gratificanti capaci di incidere positivamente sulle condizioni sia fisiche che psicologiche agli astronauti.

La gelatiera, essenziale nella sua forma, è progettata per sfruttare al meglio gli ingredienti, i materiali e le limitate risorse disponibili durante le prime missioni sulla Luna e su Marte. È realizzabile per l'80% direttamente sul suolo lunare tramite stampanti 3D utilizzando la regolite. Si compone di un contenitore in alluminio rivestito con uno strato refrigerante riempito di liquido 3M®, una scocca esterna isolante in regolite e una spatola-pestello per la lavorazione della frutta e la mantecazione della miscela. Non necessita di energia elettrica e permette una preparazione personalizzata del cibo.